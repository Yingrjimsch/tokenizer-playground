Harry Potter og de vises stein, J.K. Rowling
KAPITTEL ÉN
GUTTEN SOM OVERLEVDE
Herr og fru Dumling i Hekkveien 4 var heldigvis fullstendig normale, takk.
De var de siste en skulle vente seg innblandet i noe som helst merkelig eller mystisk. Den slags vrøvl holdt de seg for gode til.
Herr Dumling var direktør i firmaet Knerk, som lagde bormaskiner.
Det var en stor, tykk mann, nesten uten hals, men til gjengjeld med en diger bart.
Fru Dumling var tynn og blond og hadde nesten dobbelt så lang hals som folk flest. Den hadde hun stor nytte av, så mye som hun stakk den over hagehekken og spionerte på naboene.
Herr og fru Dumling hadde en sønn, en liten gutt som het Dudleif, som etter deres mening var verdens aller nudeligste.
Dumlingene hadde alt de kunne ønske seg. De hadde til og med en hemmelighet, og det de var aller reddest for, var at noen skulle oppdage den.
De trodde aldri de kunne overleve det om noen fikk vite om Potterne.
Fru Potter var søsteren til fru Dumling, men de hadde ikke sett hverandre på årevis. Fru Dumling lot heller som om hun ikke hadde noen søster, for søsteren og den noksagten til mann hun hadde, var så u-Dumlingisk som det gikk an å bli.
Dumlingene frøs på ryggen når de tenkte på hva naboene ville si, om Potter-familien noensinne skulle dukke opp i Hekkveien.
Dumlingene visste at Potterne hadde en liten gutt, de òg, men de hadde aldri sett ham.
Den guttungen var enda en grunn til å holde Potterne på avstand. Neimen om de ville at Dudleif skulle omgås en sånn en.
Da herr og fru Dumling våknet den grå, overskyete tirsdagen denne historien begynner, var det ingenting ved skyene utenfor som tydet på at det snart skulle begynne å skje merkelige og mystiske ting, og det over hele landet.
Herr Dumling nynnet mens han valgte seg ut sitt kjedeligste slips til en ny dag på jobben, og fru Dumling kaklet fornøyd mens hun stappet en vrælende Dudleif opp i barnestolen.
Ingen av dem la merke til at en stor kattugle flakset forbi vinduet.
Klokka halv ni grep herr Dumling dokumentmappa, susset fru Dumling på kinnet og prøvde å gi Dudleif en avskjedssuss. Den traff ikke, for Dudleif ville heller slå seg vrang og slenge all cornflakesen i veggen.
«Den lille rakkeren,» klukket herr Dumling.
Så gikk han ut, satte seg i bilen og rygget ut av innkjørselen til nr. 4.
Ved gatehjørnet så han det første tegnet på at ikke alt var som vanlig – en katt som studerte et kart.
Dette gikk ikke opp for herr Dumling med det samme, men så bråsnudde han på hodet for å se etter en gang til.
Jo, der sto en stripete katt på hjørnet av Hekkveien, men noe kart var ikke å se.
Herregud, innbille seg slikt?
Det måtte være et eller annet med lyset.
Herr Dumling blunket og stirret på katten.
Den stirret igjen.
Mens herr Dumling svingte om hjørnet og ut på hovedveien, holdt han øye med katten i bakspeilet.
Nå sto den og leste gateskiltet med Hekkveien – nei, nei, så på skiltet, selvfølgelig; katter kunne jo ikke lese, hverken kart eller skilt.
Herr Dumling ristet det hele av seg og skjøv tankene vekk fra katter.
Mens han kjørte mot byen, tenkte han ikke på annet enn en stor bestilling på bormaskiner han håpet å få.
Men på vei innover skjedde noe mer, som jagde all tanke på bormaskiner på flukt.
Han satt fast i den vanlige trafikkorken, og det var umulig å unngå å legge merke til at det var uvanlig mange folk i merkelige klær i omløp.
Folk i slengkapper.
Herr Dumling tålte ikke folk som kledde seg merkelig – tenke seg til de klærne ungdommen gikk rundt i!
Dette var sikkert bare enda en tåpelig motegrille.
Han trommet med fingrene mot rattet, mens blikket falt på en klynge av disse tullingene like ved.
De sto og hvisket opphisset seg imellom.
Mektig fortørnet forsto herr Dumling at noen av dem slett ikke var unge; han der, for eksempel, var sikkert eldre enn Dumling selv, men tror du ikke han hadde smaragdgrønn kappe!
At det gikk an!
Men så gikk det et lys opp for herr Dumling: det måtte sikkert være et slags reklamepåfunn. De gikk nok rundt og samlet inn penger til et eller annet. Ja, sånn var det nok.
Køen begynte å bevege seg igjen, og litt senere kjørte herr Dumling inn på parkeringsplassen til Knerk, på ny med tankene på bormaskiner.
Herr Dumling satt alltid med ryggen mot vinduet på kontoret sitt i tiende etasje.
Hvis ikke, hadde han kanskje hatt vanskeligere for å konsentrere seg om bormaskiner den formiddagen.
Han så ikke uglene som seilte forbi midt på lyse dagen, men det gjorde folk nede på gata.
De sto med åpen munn og pekte, mens den ene ugla etter den andre suste forbi over dem.
De fleste hadde aldri sett en ugle, ikke om natten engang.
Men herr Dumling tilbragte en aldeles normal, uglefri formiddag med å brøle til fem forskjellige mennesker, ta en rekke viktige telefoner og deretter brøle litt mer.
Han var i strålende humør helt til lunsj.
Da fant han nemlig ut at han ville strekke beina litt og gå og kjøpe en bolle hos bakeren over gata.
Disse menneskene i kapper hadde han helt glemt, til han kom forbi en ny klynge på veien til bakeren.
I forbifarten glante han sint på dem.
Han visste ikke riktig hvorfor, men det var noe ved dem som gjorde ham ille ved.
Denne flokken sto også og tisket opphisset seg imellom, men han kunne ikke se en eneste innsamlingsbøsse.
På tilbakeveien, med en stor smultring i en pose i hånden, overhørte han noen brokker av samtalen.
«Potterne – ja, det var det jeg hørte –»
«Nettopp – sønnen deres, Harry –»
Herr Dumling bråstoppet.
Han ble fylt av frykt.
Han så seg tilbake på de som hvisket, som om det var noe han ville si, men kom på bedre tanker.
I stedet løp han over gata, skyndte seg opp på kontoret igjen, glefset til sekretæren sin at han ikke måtte forstyrres, grep telefonen og hadde nesten slått hele nummeret hjem før han ombestemte seg.
Han la på røret, klødde seg i barten og tenkte. Nei, nå måtte han ikke være dum.
Potter var jo et helt vanlig navn.
Det var sikkert en masse mennesker som het Potter og hadde en sønn som het Harry.
Forresten var han slett ikke sikker på at nevøen virkelig het Harry.
Han hadde jo ikke sett gutten engang.
Kanskje det var Harald.
Eller Hermod.
Ingen vits i å uroe fru Dumling, hun ble alltid så oppskaket når søsteren ble nevnt.
Og det var ikke det minste rart – om han hadde hatt en slik søster – men så var det alle disse menneskene i kapper, da …
Resten av dagen ble det mye vanskeligere å konsentrere seg om bormaskiner. Da han gikk fra kontoret klokka fem, var han ennå så bekymret at han trampet rett inn i en fotgjenger utenfor inngangen.
«Unnskyld,» gryntet han, mens den ørlille mannen sjanglet og nesten falt.
Det tok et sekund før det gikk opp for herr Dumling at mannen hadde fiolett kappe.
Men det gjorde ham visst ikke stort å bli veltet nesten overende.
Tvert imot sprakk hele fjeset i et bredt smil, før han sa, med en stemme så knirkende at det fikk forbipasserende til å glo: «Å, det gjør ingenting, kjære Dem. I dag er det ingenting som gjør noe!
O herlige fryd, Han-De-vet er omsider borte!
Selv gomper som Dem må jo feire denne fantastiske lykkedagen!»
Hvorpå den gamle mannen omfavnet herr Dumling – rundt livet – og gikk sin vei.
Herr Dumling ble stående som om han hadde grodd fast i bakken.
Han var blitt omfavnet av en totalt fremmed.
Dessuten mente han bestemt at personen hadde kalt ham en gomp, hva nå det måtte være.
Fortumlet skyndte han seg til bilen og kjørte hjemover, i håp om at alt sammen var et fantasifoster.
Det var første gang han hadde håpet noe slikt, ettersom fantasi ellers var noe han tok avstand fra.
Idet han svingte inn i innkjørselen til nummer fire, var det første han fikk øye på – og det bedret ikke akkurat humøret – den stripete katten han hadde sett om morgenen.
Nå satt den på hans egen hagemur.
Han var sikker på at det var den samme: den hadde presis det samme mønsteret rundt øynene.
«Sjusj!» sa herr Dumling med høy røst.
Katten rørte seg ikke.
Den bare så strengt på ham.
Var dette normal oppførsel for katter, funderte herr Dumling.
Mens han låste seg inn, prøvde han å ta seg sammen.
Han var fortsatt fast bestemt på ikke å nevne noe for sin kone.
Fru Dumling hadde hatt en hyggelig og helt normal dag.
Mens de spiste middag, fortalte hun alt om fru naboens problemer med datteren, og at Dudleif hadde lært et nytt ord («Vi’kke!»).
Herr Dumling prøvde å oppføre seg helt som vanlig.
Da Dudleif var lagt, gikk han inn i stua for å få med seg kveldsnytt på TV.
«Og til slutt nevner vi at fugleinteresserte landet rundt rapporterer om ugler som oppfører seg høyst unormalt.
Ugler jager vanligvis om natten og er sjelden å se i dagslys, men siden i morges er det observert hundrevis av dem flaksende hit og dit.
Ekspertene har ingen forklaring på hvorfor uglene plutselig har endret sine sovevaner.»
Nyhetsverten tillot seg et smil.
«Meget mystisk.
Og nå, over til John Bygeby med været.
Nå, John, får vi flere ugleskurer til natten?»
«Vel, Ted,» sa værmannen, «neimen om jeg vet, men det er ikke bare uglene som har oppført seg rart i dag.
Vi har fått telefoner fra seere fra Kent i sør til Dundee i nord, som forteller at istedenfor regnet jeg varslet i går, har de opplevd rene byger av stjerneskudd!
Kanskje folk har feiret nyttårsaften litt for tidlig – det er ikke på lenge ennå, folkens!
Men i kveld kan jeg iallfall love en våt natt.»
Herr Dumling stivnet i godstolen.
Stjerneskudd over hele Storbritannia?
Ugler i dagslys?
Mystiske mennesker i kapper på hvert hjørne?
Og hvisking, hvisking om Potterne …
Fru Dumling kom inn i stua med to kopper te.
Nei, dette gikk ikke.
Han ble nødt til å ta det opp med henne.
Han kremtet nervøst.
«Æh … Petunia skatt … du har ikke hørt noe fra din søster i det siste, tilfeldigvis?»
Som ventet møtte han et sjokkert og sint fjes.
Ellers var de jo enige om å late som fru Dumling ikke hadde noen søster.
«Nei,» sa hun skarpt.
«Hvordan det?»
«Disse merkelige nyhetene på TV,» mumlet herr Dumling.
«Ugler – stjerneskudd … og i byen i dag var det en masse merkelige mennesker …»
«Ja?» glefset fru Dumling.
«Jo, og så tenkte jeg bare … altså kanskje … kanskje det hadde noe å gjøre med … æh, du vet, hennes slags.»
Fru Dumling nippet til teen gjennom sammenpressete lepper.
Herr Dumling lurte på om han våget å fortelle henne at han hadde overhørt navnet Potter, men fant ut at det våget han ikke.
I stedet sa han, så henkastet han kunne: «Den sønnen deres … han må vel være omtrent på Dudleifs alder nå, hva?»
«Det er vel så,» sa fru Dumling stivt.
«Hva var det han het igjen?
Håvard, var det det?»
«Harry.
Et riktig stygt, simpelt navn, spør du meg.»
«Ja visst,» sa herr Dumling og kjente at hjertet falt som en stein.
«Absolutt. Jeg er helt enig.»
Og mer sa han ikke om den saken. De gikk opp og la seg.
Mens fru Dumling var på badet, listet herr Dumling seg til soveromsvinduet og kikket ned på plenen.
Katten satt der ennå.
Den stirret bortover Hekkveien som om den ventet på noe.
Var alt sammen bare innbilning?
Kunne det ha noe med Potterne å gjøre?
Og hvis det hadde det … hvis det kom ut at de var i slekt med et par – nei, det kunne han ikke overleve.
Dumlingene la seg.
Fru Dumling sovnet straks, men herr Dumling ble liggende våken og vred og vendte på alt sammen i tankene.
Den siste, beroligende tanken før han sovnet, var at om det likevel hadde noe med Potterne å gjøre, behøvde jo ikke det bety noe for ham og fru Dumling.
Potterne visste utmerket godt hva han og Petunia mente om dem og deres slags …
Så hvordan skulle han og Petunia kunne bli innblandet i … hva søren det nå var som foregikk.
Han gjespet og snudde seg i senga.
Nei, dem kunne det umulig angå …
Så feil går det an å ta.
Mens herr Dumling drev inn i en urolig søvn, viste katten på muren utenfor ingen tegn på søvnighet.
Den satt stille som en statue, med blikket stivt festet på det fjerneste hjørnet av Hekkveien.
Den skvatt ikke engang da det smalt i en bildør i parallellgata, eller da to ugler suste forbi over hodet på den.
Det var nesten blitt midnatt da katten for første gang gjorde en bevegelse.
En mann kom til syne på det hjørnet katten hadde holdt øye med, så brått og så stille at en skulle tro han hadde skutt opp av bakken.
Da rykket det til i kattehalen, og øynene smalnet.
Noen slik mann hadde aldri før vist seg i Hekkveien.
Han var høy, tynn og svært gammel, etter sølvet i hår og skjegg å dømme; begge deler var så lange at han kunne holde dem på plass med beltet.
Han var kledd i lang munkekutte, purpurfarget kappe som slepte langs bakken og høyhælte spennestøvler.
De blå øynene var lyse, skarpe og skinnende bakom halvmånebrillene, og nesa var svært lang og skjev, som om den var brukket minst to ganger.
Mannen het Albus Humlesnurr.
Det virket ikke som om Albus Humlesnurr visste at han sto i en gate hvor han (og alt ved ham, fra navnet til støvlene) var høyst uvelkommen.
Han var travelt opptatt med å ransake klærne etter et eller annet.
Men derimot var han nok klar over at noen holdt øye med ham, for brått så han opp, rett på katten, som fortsatt stirret på ham fra den andre enden av gata.
Av en eller annen grunn så det ut til at synet av katten moret ham.
Han klukklo og mumlet: «Jeg burde vel visst det.»
Han hadde funnet det han lette etter i en innerlomme.
Det så ut som en sigarettenner av sølv.
Han slo den opp, holdt den i været og klikket på den.
Nærmeste gatelykt sluknet med et lite plopp.
Han klikket på den igjen, og lykta bortenfor gikk ut, den òg.
Tolv ganger klikket han på slukkeren, til de eneste lysene som var igjen i hele gata, var to ørsmå knappenålshoder langt unna. Det var de stirrende øynene til katten.
Hvis noen nå kikket ut av vinduet, om det så skulle vært fru Dumlings stikkende blikk, ville de ikke sett noe som helst nede på fortauet.
Humlesnurr stakk slukkeren i kappelomma igjen og marsjerte bortover gata i retning nr. 4. Der satte han seg på muren ved sida av katten.
Han så ikke på den, men etter en stund snakket han til den.
«Tenk å treffe Dem her, professor McSnurp.»
Han snudde seg og smilte mot den stripete katten, men den var ikke der.
Den han smilte til, var en nokså stram dame, med firkantete briller som til forveksling liknet mønsteret rundt øynene på katten.
Også hun var iført kappe, men denne var smaragdgrønn.
Det svarte håret var trukket stramt tilbake i en knute.
En kunne se at hun var irritert.
«Hvordan visste De at det var meg?» spurte hun.
«Kjære professor, ingen katt jeg har sett sitter så stivt.»
«De hadde vært stiv selv, De, om De hadde sittet på en mur hele dagen,» sa professor McSnurp.
«Hele dagen?
Når De kunne vært ute og feiret?
På veien hit må jeg minst ha passert et dusin fester og feiringer.»
Professor McSnurp snøftet ergerlig.
«Å ja da, feirer gjør de, det skal være visst,» sa hun biskt.
«Man skulle trodd de ville vært litt mer forsiktige, men nei da – selv gompene har merket at noe foregår.
De sa det i nyhetene.»
Hun gjorde et kast med hodet i retning Dumlingenes mørke stuevindu.
«Jeg hørte det.
Flokker av ugler … stjerneskudd …
De er jo ikke aldeles idioter heller.
De var nødt til å merke noe.
Stjerneskudd i Kent – jeg vedder på at det var Dedalos Dølg, der har det alltid skortet på vettet.»
«De kan vel ikke bebreide dem for det,» sa Humlesnurr rolig.
«Det er ikke stort vi har hatt å feire de siste elleve år.»
«Jeg vet da det,» sa professor McSnurp irritabelt.
«Men det er ingen grunn til å miste hodet helt.
Folk oppfører seg rett og slett uforsiktig; de står ute på gata i fullt dagslys, ikke i gompe-for-kledning engang, og utveksler rykter.»
Her sendte hun Humlesnurr et skarpt sideblikk, som om hun håpet at han også skulle ha noe å fortelle, men han sa ingenting, så hun fortsatte: «Det skulle jamen tatt seg ut om gompene oppdaget oss, og det på selve den dagen han-De-vet endelig ser ut til å være borte.
Ja, det er vel sikkert, Humlesnurr? Han er vel det?»
«Det virker iallfall slik,» sa Humlesnurr.
«Vi har mye å være takknemlig for.
Har De lyst på en sitronsutt?»
«En hvafornoe?»
«Sitronsutt.
Det er et slags gomp-sukkertøy jeg har stor sans for.»
«Nei, mange takk,» sa professor McSnurp kjølig. Det virket ikke som om hun syntes dette var det rette øyeblikk til sitronsutter.
«Som sagt, selv om han-De-vet virkelig er borte –»
«Men kjære professor, et fornuftig menneske som De kan vel si navnet hans?
Alt dette ’han-De-vet’-tøyset – nå har jeg i elleve år forsøkt å få folk til å kalle ham ved hans rette navn: Voldemort.»
Professor McSnurp krympet seg, men Humlesnurr, som var opptatt med å brekke to sitronsutter fra hverandre, lot ikke til å merke det.
«Alt blir bare forvirring hvis vi alltid skal snakke om ’han-De-vet’.
Jeg har aldri sett noen grunn til å være redd for navnet Voldemort.»
«Det vet jeg godt,» sa professor McSnurp. Hun lød halvt oppgitt, halvt beundrende.
«Men De er noe for Dem selv.
Alle vet at De er den eneste han-De – æsj, ja, så Voldemort, da – var redd for.»
«De smigrer,» sa Humlesnurr rolig.
«Voldemort rådde over krefter som langt oversteg mine.»
«Fordi De er for – nå ja – edel til å ta dem i bruk, ja.»
«Sannelig flaks at det er mørkt.
Jeg har ikke rødmet slik siden madam Pomfrit sa at hun likte de nye ørevarmerne mine.»
Professor McSnurp sendte Humlesnurr et skarpt blikk og sa: «Men uglene er ingenting mot ryktene som flyr.
De vet hva alle sier?
Om hvorfor han forsvant?
Og hva det var som endelig fikk stoppet ham?»
Det virket som om professor McSnurp omsider var framme ved det punktet hun var mest oppsatt på å snakke om, den egentlige grunnen til at hun hadde sittet på en kald, hard mur og ventet en hel dag, for hverken som katt eller som kvinne hadde hun stirret så gjennomtrengende på Humlesnurr som nå.
Det var tydelig at, samme hva ’alle’ sa, aktet ikke hun å tro på det før Humlesnurr hadde bekreftet at det var sant.
Men Humlesnurr holdt på å plukke seg ut nok en sitronsutt og svarte ikke.
«De sier,» insisterte hun, «at Voldemort dukket opp i Gudriksdal i går kveld, på jakt etter Potterne.
Ryktene vil ha det til at Lilli og Jakob Potter er – er – at de er – døde.»
Humlesnurr bøyde hodet.
Det kom et gisp fra professor McSnurp.
«Lilli og Jakob …
Jeg kan ikke tro det …
Jeg ville ikke tro det …
Å, Albus …»
Humlesnurr strakte ut hånden og klappet henne på skulderen.
«Ja … jeg skjønner det …,» sa han tungt.
Professor McSnurps stemme skalv da hun fortsatte: «Og det er ikke alt.
De sier han prøvde å drepe sønnen deres, Harry.
Men – at han ikke greide det.
Han greide ikke å drepe den lille gutten!
Ingen vet hvorfor eller hvordan, men de sier at da Voldemort ikke maktet å drepe Harry Potter, var det liksom kraften hans brast – og at det er derfor han forsvant.»
Humlesnurr nikket dystert.
«Er det … er det sant?» stotret professor McSnurp.
«Etter alt han har gjort … alle han har drept – så fikk han ikke til å drepe en liten gutt?
Det er bare så forbløffende … av allting som kunne stoppe ham … men hvordan i himmerik overlevde Harry?»
«Der må vi bare gjette,» sa Humlesnurr.
«Kanskje vi aldri får vite det.»
Professor McSnurp trakk fram et kniplingslommetørkle og tørret øynene bak brillene.
Fra Humlesnurr kom det et stort snufs idet han tok et gullur opp av lomma og så på det.
Det var et svært pussig ur.
Det hadde tolv visere, men ingen tall; i stedet var det små planeter som beveget seg rundt ytterkanten.
Men Humlesnurr forsto seg visst på det, for han stakk det i lomma igjen og sa: «Gygrid er sent ute.
Jeg går ut fra at det var ham som fortalte Dem at jeg kom hit?»
«Ja,» sa professor McSnurp.
«Og jeg går ut fra at De ikke har tenkt å fortelle meg hvorfor De er her, av alle steder?»
«Jeg er her for å overlevere Harry til tanten og onkelen hans.
Nå er de den eneste familien han har igjen.»
«De mener ikke – De kan da ikke mene de menneskene som bor her?» utbrøt professor McSnurp. Hun spratt opp og pekte på nr.
4. «Humlesnurr – alvorlig talt.
Jeg har holdt øye med dem i hele dag.
De kunne umulig finne to mennesker som likner mindre på oss.
Og så har de en sønn – jeg så ham sparke moren hele veien bortover gata her og hyle på godteri.
Og så skulle Harry Potter komme og bo her!»
«Det er det beste stedet for ham,» sa Humlesnurr bestemt.
«Tanten og onkelen kan forklare ham alt sammen når han blir eldre.
Jeg har skrevet et brev til dem.»
«Et brev?» gjentok professor McSnurp og satte seg på muren igjen.
«Alvorlig talt, Humlesnurr, tror De De kan forklare alt dette i et brev?
Disse menneskene kommer aldri til å forstå ham!
Han blir berømt – en myte – det skulle ikke overraske meg om denne dagen for framtida blir kjent som Harry Potter-dagen – det blir skrevet bøker om ham – hvert barn i verden vil ha hørt om ham!»
«Nettopp,» sa Humlesnurr og gransket henne alvorlig over halvmånebrillene.
«Det blir nok til å gjøre hvem som helst innbilsk.
Berømt alt før han kan snakke og gå!
Berømt for noe han ikke engang kan huske!
Begriper De ikke hvor mye bedre han vil få det, om han vokser opp på avstand fra alt dette, til han blir gammel nok til å takle det?»
Professor McSnurp åpnet munnen, ombestemte seg, svelget og sa: «Joo … Ja, selvsagt har De rett.
Men hvordan skal gutten komme hit, Humlesnurr?»
Hun kikket brått på kappen hans, som om hun tenkte at han kunne ha gjemt Harry under den.
«Gygrid kommer med ham.»
«Tror De det er … klokt, å betro noe så viktig til Gygrid?»
«Gygrid ville jeg betrodd mitt liv til,» sa Humlesnurr.
«Jeg mener ikke at han ikke har hjertet på rette sted,» sa professor McSnurp motstrebende, «men De kan ikke underslå at han er svært skjødesløs.
Han har det med – hva var det?»
En lav, romlende lyd hadde brutt stillheten rundt dem.
De snudde seg mot begge ender av gata for å se etter frontlys, mens lyden ble stadig sterkere. Den vokste til et brøl. Begge så opp – og en kolossal motorsykkel dalte ned fra tomme lufta og landet på gata foran dem.
Om motorsykkelen var enorm, var det ingenting mot mannen som satt overskrevs på den.
Han var nesten dobbelt så høy som menn flest og minst fem ganger bredere.
Han virket rett og slett for diger til at det skulle vært lov, også så vill – lange tjafser av buskete, svart hår og skjegg skjulte det meste av fjeset, hendene var store som søppelkasselokk, og føttene i lærstøvlene på størrelse med delfinunger.
I de svære, kraftige armene holdt han en teppebylt.
«Gygrid. Endelig,» sa Humlesnurr. Han lød lettet.
«Hvor i all verden har du kommet over den motorsykkelen?»
«Lånt den, rektor Humlesnurr, sir,» sa kjempen og klatret forsiktig ned fra sykkelen.
«Lånte’n av unge Sirius Svaart.
Her har jeg’n, sir.»
«Ingen problemer, håper jeg?»
«Nei, sir – huset var nesten ø’lagt, men det gikk greit å få’n ut før gompene kom svermendes.
Han sovna mens vi fløy over Bristol.»
Humlesnurr og professor McSnurp bøyde seg fram over teppebylten.
Innerst kunne de så vidt se et lite guttebarn, i dyp søvn.
En kullsvart hårlokk over pannen skjulte halvveis et sår. Formen var eiendommelig – som et siksaklyn.
«Er det der …?» hvisket professor McSnurp.
«Ja,» sa Humlesnurr.
«Det arret kommer han til å ha så lenge han lever.»
«Kan De ikke gjøre noe med det, Humlesnurr?»
«Selv om jeg kunne, ville jeg ikke gjort det.
Arr kan komme til nytte, de.
Jeg har et selv, over venstre kne, som danner et komplett kart over Londons undergrunnsbaner.
Nå vel. – Gi meg ham, Gygrid, det er best vi får det overstått.»
Humlesnurr tok Harry i armene og snudde seg mot Dumlingenes hus.
«Kan jeg – får jeg lov til å si adjø til’n, sir?» ba Gygrid.
Han bøyde det svære, raggete hodet over Harry og ga ham et (formodentlig svært stikkende) skjegget kyss.
Og så satte han brått i et ul, som en skadd hund.
«Ssssjj!» hveste professor McSnurp.
«Du vekker gompene!»
«Omf – omforladels,» hikstet Gygrid. Han fant fram et svært, prikkete lommetørkle og begravde ansiktet i det.
«Det er bare at jeg hå-hå-holder ikke ut – at Lilli og Jakob er daue – og stakkars lille Harry må bo hos gomper –»
«Ja da, ja visst, forferdelig trist, men ta deg sammen, Gygrid, ellers oppdager de oss,» hvisket professor McSnurp. Hun klappet Gygrid nølende på armen, mens Humlesnurr skrevde over den lave hagemuren og gikk bort til inngangsdøra.
Han la Harry forsiktig på trappen, fant fram et brev fra kappen og stakk det inn mellom teppefoldene, før han kom tilbake til de to andre.
I et helt minutt ble de stående og se på den lille bylten.
Gygrids skuldre ristet, professor McSnurp blunket som en gal, og det funklende lyset som ellers skinte i øynene til Humlesnurr, hadde visst sluknet.
«Nå vel,» sa Humlesnurr omsider, «det var det.
Det er ingen vits i å bli stående her.
Vi kan like godt gå og være med på feiringen.»
«Joh,» sa Gygrid med halvkvalt røst.
«Jeg får dra tilbars til Sirius med sykkeln hanses.
Natt’a, professor McSnurp, og rektor Humlesnurr, sir.»
Og Gygrid tørret øynene på jakkeermet, svingte seg opp på motorsykkelen og sparket liv i motoren. Med et brøl steg den til værs og forsvant i natten.
«Vi sees vel snart, professor McSnurp,» sa Humlesnurr og nikket til henne.
Professor McSnurp pusset nesa til svar.
Humlesnurr snudde seg og spaserte bortover gata.
På hjørnet stanset han, fant fram sølvslukkeren og klikket én gang på den.
Tolv lyskuler suste bakover mot hver sin gatelykt, og brått glødet hele Hekkveien oransje. I den andre enden av gata så han akkurat en stripet katt smyge rundt hjørnet.
Han kunne så vidt skjelne teppebylten på trappen til nr. 4.
«Lykke til, Harry,» mumlet han.
Så snudde han på hælen, og med et svisj av kappen var han vekk.
En bris strøk over de veltrimmete hekkene i Hekkveien, som lå taus og pyntelig under den bekmørke himmelen og så ut som det siste sted på kloden hvor noe som helst overraskende kunne skje.
Harry Potter rullet seg over på sida inni teppet uten å våkne.
En liten hånd grep om brevet. Så sov han videre, uten å vite at han var spesiell, uten å vite at han var berømt, uten å vite at han om noen timer ville bli vekket av fru Dumlings vræl når hun åpnet ytterdøra for å sette ut melkeflaskene, og heller ikke at de neste par ukene stort sett ville gå med til skubb og klyp fra hans fetter Dudleif …
Han kunne ikke vite at i dette øyeblikk møttes folk i all hemmelighet landet over, løftet glassene og sa med dempet røst: «Skål for Harry Potter – gutten som overlevde!»