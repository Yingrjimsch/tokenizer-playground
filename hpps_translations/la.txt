Harrius Potter et Philosophi Lapis, J.K. Rowling
– CAPUT PRIMUM –
Puer Qui Vixit
Dominus et Domina Dursley, qui vivebant in aedibus Gestationis Ligustrorum numero quattuor signatis, non sine superbia dicebant se ratione ordinaria vivendi uti neque se paenitere illius rationis.
in toto orbe terrarum vix credas quemquam esse minus deditum rebus novis et arcanis, quod ineptias tales omnino spernebant.
Dominus Dursley praeerat societati nomine Grunnings, quae terebras fecit.
vir erat amplus et corpulentus nullo fere collo, maximo tamen mystace.
Domina Dursley erat macra et flava et prope alterum tantum colli habebat quam alii homines, quod magno ei usui fuit quod tantum tempus consumebat in collo super saepes hortorum porrigendo, finitimos inspiciens.
Durslei filium parvum nomine Dudley habebant nec usquam, eorum sententia, erat puer splendidior.
Durslei omnia habebant quae volebant, sed rem quandam occultam tenebant, et maxime timebant ne quis hoc secretum cognosceret.
putabant enim id fore intolerabile si quis de Potteris certior fieret.
Domina Potter erat soror Dominae Dursley, sed aliquot iam annos altera cum altera non convenerat; re vera Domina Dursley simulabat se non habere sororem, quod soror et coniunx eius, vir nefarius, erant omnibus modis dissimiles Dursleis.
Durslei horrescebant rati quid dicturi essent finitimi si in viam suam advenirent Potteri.
Durslei sciebant Potteros quoque filium parvum habere, sed eum ne viderant quidem.
hic puer erat alia causa cur Potteros arcerent; nolebant enim filium suum Dudleum puero tali familiarem esse.
ubi Dominus et Domina Dursley experrecti sunt illo die Martis obscuro et tenebroso quo incipit narratio nostra, caelum nubilum externum haudquaquam ominabatur res novas et arcanas mox ubique eventuras esse.
Dominus Dursley bombiebat dum fasciam hebetissimi coloris eligebat idoneam ad negotia gerenda et Domina Dursley animo contento garriebat dum Dudleum ululantem cogebat in sellam altam ascendere quasi cum eo luctaretur.
nemo eorum animadvertit strigem magnam fulvi coloris praeter fenestram volitantem.
octava hora et dimidia, Dominus Dursley chartarum thecam sumpsit, basium brevissimum in genam Dominae Dursley impegit et conatus osculo valedicere Dudleo rem male gessit, quod Dudley nunc tumultuabatur et cerealia sua in parietes iaciebat.
‘furcifer parvulus,’ cachinnavit Dominus Dursley domo egressus.
in autocinetum ascendit et retro vectus est e gestatione numeri quattuor.
in angulo viae primum animadvertit signum rei novae – felem chartam geographicam legentem.
per secundum, Dominus Dursley non intellexit quid vidisset – tum subito motu caput convertit ut rem rursus inspiceret.
feles maculosa stabat in angulo Gestationis Ligustrorum, sed nusquam erat charta geographica.
quidnam animo conceperat?
scilicet lux oculos suos fefellerat.
Dominus Dursley punctum temporis connivuit et tum felem contemplavit.
invicem feles contemplavit eum.
Dominus Dursley, dum circum angulum et adversa via vehebatur, in speculo felem intuebatur, quae nunc legebat signum inscriptum verbis Gestatio Ligustrorum – immo signum inspiciebat – feles enim poterant legere nec chartas nec signa.
Dominus Dursley se paulum concussit et felem ex animo summovit.
vectus ad oppidum nihil cogitabat nisi copiam magnam terebrarum quam sperabat clientem illo die imperaturum esse.
sed in margine oppidi, terebrae ex animo eius re alia expulsae sunt.
dum sedet, ut mane fieri solet, inter vehicula impedita non potuit facere quin animadverteret multos adesse homines novis indutos vestibus.
homines palliatos.
Dominus Dursley non potuit ferre homines ridiculis indutos vestibus – eius modi quas iuvenes gerebant!
credebat id esse aliquid novi et stulti.
rotam gubernatoris leviter digitis pulsavit et oculis discernit turbam monstrorum illorum prope adstantem.
commoti inter se susurrabant.
iratus Dominus Dursley animadvertit duos non admodum esse iuvenes; nempe illum esse seniorem quam se, et pallium smaragdinum gerebat!
quantam impudentiam!
sed tum incidit in mentem eius id posse esse dolum aliquem ridiculum – scilicet pecuniam corrogabant ad aliquid … ita vero, rem acu tetigerat.
vehicula moveri coeperunt, et paucis post minutis Dominus Dursley advenit in stationem societatis Grunnings, animo rursus in terebras intento.
in sede officii in nono tabulato sita Dominus Dursley semper sedebat tergo fenestrae adverso.
quodnisi fecisset, forsan mane illius diei difficilius ei fuisset animum in terebras intendere.
ipse striges clara luce praetervolantes non vidit, quamquam homines inferiores in via versati eas viderunt; ordinem longum strigum super capita festinantium digitis demonstrabant et oribus hiantibus intuebantur.
plerique eorum ne noctu quidem strigem viderant.
quod tamen ad Dominum Dursley attinebat, matutinum tempus, ut fit, omnino strigibus vacabat.
homines quinque increpuit.
nonnulla colloquia telephonica magni momenti habuit et paulo plus clamavit.
hilarissimus erat usque ad prandii tempus ubi constituit ambulare et transire viam ut libam sibi emeret de pistrino adverso.
palliatorum illorum omnino oblitus erat dum globum eorum iuxta pistrinum praeteriit.
praeteriens eos animo irato contemplavit.
causam nesciebat, sed aliquo modo eum vexabant.
hi quoque commoti susurrabant, neque unum poterat videre vas nummarium.
iam praeter eos pedem referebat, cum magna liba transatlantica in sacculo involuta, cum pauca verba sermonis eorum auribus cepit.
‘Potteri, ita est, id est quod audivi –’
‘– ita vero, filius eorum, Harrius –’
Dominus Dursley in vestigio constitit, timore oppressus.
susurrantes respexit quasi aliquid eis dicere vellet, sed consilium mutavit.
reversus trans viam cucurrit, sursum in sedem officii festinavit, voce irata vetuit scribam se inquietare, telephonium arripuit et paene totum numerum domesticum elegerat cum mentem mutavit.
instrumentum reposuit et mystacem mulsit, cogitans … se errare, stultum esse.
Potter non esse nomen tam insolitum.
scilicet multos esse homines nomine Potter qui haberent filium appellatum Harrium.
se ne certo quidem scire an filius sororis uxoris suae re vera appellaretur Harrius.
se puerum ne semel quidem vidisse.
nomen eius posse esse Harvey aut Haroldus.
inutile esse sollicitare Dominam Dursley; eam tantum vexari si qua mentio facta esset sororis.
se eam non culpare – si ipse sororem habuisset similem illi … sed nihilominus palliatos illos …
pomeridiano tempore multo difficilius ei erat terebris intendere animum, et cum ab aedificio quinta hora discederet, adhuc tam sollicitus erat ut recta incesserit in aliquem prope ianuam stantem.
‘da veniam,’ inquit grundiens, cum senex minimus lapsus est et paene cecidit.
pauci secundi praeterierunt priusquam Dominus Dursley sensit senem gerere pallium purpureum.
ille haudquaquam videbatur perturbatus quod paene in terram deiectus erat.
immo, subridens rictum diduxit et voce stridula locutus est quae oculos praetereuntium convertit: ‘non est paenitentiae locus, o vir carissime, nam hodie nihil potest me perturbare!
gaude, nam Quidam tandem abiit!
etiam Muggles similes tui debent celebrare hunc laetum, laetum diem!’
et senex Dominum Dursley circa medium amplexus discessit.
Dominus Dursley constitit solo defixus.
vir ignotissimus eum amplexus erat.
putavit quoque se appellatum esse Muggle, quidquid id erat.
obstupefactus est.
ad autocinetum festinavit et domum profectus est sperans se haec animo fingere, quod nunquam antea speraverat, quod res animo fictas non approbabat.
ubi primum intravit in gestationem numeri quattuor, vidit felem illam maculosam quam mane conspexerat – quod animum non in melius mutavit.
nunc in muro horti sedebat.
non dubitabat quin eadem esset; nam notas easdem circum oculos habebat.
‘abi!’ inquit Dominus Dursley voce magna.
feles immota manebat.
modo oculis torvis eum contemplavit.
Dominus Dursley nesciebat an sic semper essent mores felium.
conatus se colligere, in aedes se admisit.
in animo adhuc habebat nihil uxori dicere.
Domina Dursley diem iucundum solito more degerat.
super cenam ei dixit quam difficile esset Dominae Finitimae filiam suam regere et quomodo Dudley verbum novum (‘nolo!’) didicisset.
Dominus Dursley conatus est non aliter ac solebat se gerere.
cum Dudley in lectum impositus esset, in sessorium iit eo tempore quo nuntius novissimus commentariorum vespertinorum emittebatur.
‘quod reliquum est, spectatores avium ubique nuntiaverunt mores strigum nationis nostrae hodie miro modo mutatos esse.
quamquam striges plerumque noctu venantur et vix unquam interdiu videntur, ex ortu solis centenae multae harum avium conspectae sunt in omnes partes volantes.
homines periti non possunt explicare cur striges subito rationem dormiendi mutaverint.’ lector nuntiorum sibi permisit subridere.
‘res maxime arcana.
nunc vos trado meteorologo Jim McGuffin.
an plures erunt imbres strigum hac nocte, Jim?’
‘id nescio, Ted,’ inquit meteorologus, ‘sed non striges solum hodie se insolenter gesserunt.
spectatores qui vivunt alii procul ab aliis in Cantio, in comitatu Eboraci, in oppido Dundee, per telephonium mihi dixerunt pro pluvia quam heri promisi se habuisse imbrem siderum cadentium!
forsan homines maturius Noctem Ignium Festorum celebraverunt – haec proxima fiet hebdomade, mi amici!
sed nunc possum vobis promittere noctem umidam.’
Dominus Dursley sedebat immobilis in sella reclinatoria.
sidera cadentia per totam Britanniam?
striges interdiu volantes?
ubique miri homines palliati?
et susurrus, susurrus de Potteris …
in sessorium ingressa est Domina Dursley duo pocula theanae potionis ferens.
maritus non potuit rem tacere.
debuit aliquid dicere.
trepidus tussim edidit.
‘ehem – Petunia carissima – num nuper accepisti nuntium sororis tuae?’
sicut exspectaverat, Domina Dursley visa est offensa et irata.
nam plerumque simulaverunt eam non habere sororem.
‘minime,’ acriter inquit.
‘cur rogas?’
‘res mirae relatae sunt in nuntiis,’ mussavit Dominus Dursley.
‘striges … sidera cadentia … et hodie in oppido erant multi homines insoliti aspectus …’
‘quid ergo?’ voce mordaci respondit Domina Dursley.
‘modo succurrit mihi … forsan … id aliquo modo pertinere ad … scis quid velim dicere … ad turbam illius.’
Domina Dursley potionem theanam per labra astricta sorbillavit.
Dominus Dursley animo volvebat num ei dicere auderet se audivisse nomen ‘Potter’.
constituit se non audere.
potius rogavit, incuriam quantum potuit simulans, ‘filius eorum – nonne prope eandem aetatem habet ac Dudley?’
‘potest fieri,’ inquit Domina Dursley rigide.
‘quid dixisti nomen eius esse?
nonne est Howard?’
‘Harrius. nomen iniucundum et vulgare, mea sententia.’
‘ita vero,’ inquit Dominus Dursley, animo maxime demisso.
‘omnino tecum consentio.’
de re tacebat dum in cubiculum ascendebant.
dum Domina Dursley est in balneo, Dominus Dursley ad fenestram cubiculi furtim iit, et in hortum anticum despexit.
feles adhuc aderat.
oculis Gestationem Ligustrorum lustrabat quasi aliquid exspectaret.
an se haec animo fingere?
num haec omnia aliquo modo pertinere ad Potteros?
si id verum esset … si percrebresceret ipsos cognatos esse pari – non putabat se id ferre posse.
Durslei in lectum ascenderunt.
Domina Dursley celeriter obdormivit, sed Dominus Dursley vigilabat, rem totam in animo volvens.
priusquam tandem obdormivit, haec cogitatio aliquid solaminis ei attulit: nullam esse causam, etiamsi Potteri re vera huic negotio interessent, cur sibi et Dominae Dursley appropinquarent.
illos optime scire quid ipse et Petunia sentirent de se et genere hominum simili sibi.
non posse fieri ut ipse et Petunia ulli negotio miscerentur.
oscitatus in alterum latus se convertit.
rem non posse tangere ipsos …
maxime tamen errabat.
quamvis Dominus Dursley laberetur in somnum inquietum, feles in muro externo sedens nullum dabat signum somnolentiae.
sedebat immobilis more statuae oculis rigide defixis in remotum angulum Gestationis Ligustrorum.
ne tremebat quidem cum ianua autocineti personuit in via propinqua nec cum striges duae supra caput devolaverunt.
re vera, paene media erat nox antequam feles motum vel minimum fecit.
vir quidam apparuit. in angulo quem feles spectaverat, tam subito et tacite autem ut putares eum modo e terra exsiluisse.
felis cauda motu subito agitata est et oculi coartati sunt.
nihil huic viro simile unquam visum erat in Gestatione Ligustrorum.
altus erat, macer grandaevusque, aetatem quidem aestimantibus argenteo colore crinis et barbae, quae utraque satis longa erat ut in balteum eius implicaretur.
indutus est veste talari, pallio purpureo quod humum verrebat et cothurnis calcibus altis et fibulis aptis.
oculi caerulei erant candidi, splendidi, scintillantes post perspicilla semicirculata, nasus autem longissimus et distortus quasi bis saltem fractus esset.
huius viri nomen erat Albus Dumbledore.
Albus Dumbledore non visus est intellegere se modo in viam advenisse ubi omnia a nomine suo ad cothurnos suos ingrata essent.
occupatus erat in pallio perscrutando, aliquid quaerens.
sed visus est intellegere se spectari, quod subito felem suspexit, quae eum ab altera parte viae adhuc intuebatur.
nescio quo modo aspectus felis eum visus est delectare.
ridens mussavit, ‘id debui scire.’
invenerat quod in interiore sinu quaerebat.
visum est esse ignitabulum nicotianum ex argento factum.
rapido motu digitorum id aperuit, in aera sustulit, crepitum fecit.
lucerna proxima exstincta est cum fragore minimo.
iterum crepitum fecit – lucerna altera tremuit et evanuit.
duodeciens Exstinctore crepitum fecit, dum sola lumina quae in via lucebant erant duo igniculi procul fulgentes, qui erant oculi felis eum spectantis.
si quis nunc e fenestra sua prospiceret, ne femina quidem curiosa Domina Dursley, quidquam posset videre quod deorsum in pavimento accideret.
Dumbledore Exstinctorem in pallio reposuit et profectus est secundum viam ad numerum quattuor, ubi in muro iuxta felem consedit.
illam non aspexit, sed mox allocutus est.
‘mirum est quod te hic video, Professor McGonagall’
conversus est ut feli maculosae subrideret, sed illa abierat.
in loco eius feminae severiori subridebat quae perspicilla quadrata gerebat quorum figura erat simillima notis quae feles circa oculos habuerat.
ea quoque vestita est pallio, smaragdini coloris.
crines eius nigri in nodum artum contracti sunt.
visa est sane perturbata.
‘quomodo me agnovisti?’ rogavit.
‘mea cara Professor, nunquam vidi felem tam rigide sedentem.’
‘tu esses ngidus,’ inquit Professor McGonagall, ‘si per totum diem sedisses in muro latericio.’
‘per totum diem?
ubi potuisti festum celebrare?
sine dubio huc veniens duodecim epulas et convivia praeterii.’
Professor McGonagall irata auras naribus captavit.
‘ita vero, omnes festum celebrant,’ inquit impatienter.
‘putares eos paulo cautiores esse, sed nolebant – etiam Muggles animadverterunt aliquid fieri.
relatum est in nuntiis eorum.’ subito motu caput convertit ad fenestram obscuram sessorii Dursleorum.
‘id audivi. greges strigum … sidera cadentia …
quid? num omnino stulti sunt?
debuerunt aliquid animadvertere.
in Cantio sidera cadentia – sine dubio ea facta sunt a Dedalo Diggle.
nunquam habebat multum prudentiae.’
‘illos non potes culpare,’ inquit Dumbledore leniter.
‘his undecim annis perpauca habuimus celebranda.’
‘id scio,’ inquit Professor McGonagall stomachose.
‘sed non est cur nobis inepte agendum sit.
neglegentissime homines se gerunt, clara luce in viis versati, ne vestibus quidem Mugglensibus vestiti, rumores inter se permutantes.’
Dumbledorem acutis et limis oculis hic aspexit, quasi speraret eum aliquid sibi dicturum esse, sed nihil dixit, itaque ipsa plura locuta est: ‘pulchrum quidem sit si, eo ipso die quo Quidam videtur tandem abiisse, Muggles cognoscant de nobis omnibus.
nonne re vera abiit, Dumbledore?’
‘certe videtur abiisse,’ inquit Dumbledore.
‘non sine causa gratiae sunt nobis agendae.
an vis citrinam fervescentem?’
quid dixisti?’
‘citrinam fervescentem.
genus est bellarioli Mugglensis quod admodum amo.’
‘benigne,’ inquit Professor McGonagall frigide, quasi non putaret id esse tempus citrinis fervescentibus.
‘sententia mea, etiamsi Quidam re vera abiit –’
‘mea cara Professor, nonne homo prudens similis tibi potest eum nomine proprio appellare?
sane ineptum est eum "Quidam" appellare – undecim iam annos hominibus persuadere conor ut eum proprio nomine appellent: Voldemort.’
Professor McGonagall inhorruit, sed Dumbedore, qui duas citrinas fervescentes conglutinatas separabat, non visus est id animadvertere.
‘res fit tam perplexa si semper dicimus "Quidam".
nunquam causam vidi cur timeamus dicere nomen Voldemortis.’
‘scio tete non habere causam,’ inquit Professor McGonagall, partim irata, partim admirata.
‘sed non es nostri generis.
omnes enim sciunt Quendam – an, si mavis, Voldemortem – neminem timuisse nisi te.’
‘mihi blandiris,’ inquit Dumbledore tranquille.
‘Voldemort enim artes habebat quas ego nunquam habebo.’
‘solum quod tu es nobilior – ut ita dicam – quam ut illis utaris.’
‘fortunate evenit ut tenebrae sint.
non tantum erubui ex quo Magistra Pomfrey mihi dixit se amare tegumentum novum aurium mearum.’
Professor McGonagall aciem acutam ad Dumbledorem direxit et, ‘striges sunt nihil,’ inquit, ‘prae rumoribus quae circumvolant.
an scis quid omnes dicant?
de causa cur evanuerit?
de re quae eum tandem cohibuerit?’
videbatur Professor McGonagall pervenisse ad rem quam maxime disputare volebat, quae vera erat causa cur per totum diem in muro frigido et duro exspectavisset, nam neque felis neque feminae partem agens Dumbledorem oculis acrioribus fixerat quam nunc.
manifestum erat quidquid ‘omnes’ dicebant, eam verbis eorum non prius credituram esse quam Dumbledore ipse se certiorem fecisset ea vera esse.
Dumbledore tamen aliam citrinam fervescentem eligebat neque respondit.
‘dicunt,’ pluribus verbis usa est, ‘proxima nocte Voldemortem advenisse ad Godrici Cavernam.
Potteros repertum iit.
fama est Lily et James Potteros esse – esse – mortuos.’
Dumbledore caput inclinavit.
Professor McGonagall anhelavit.
‘Lily et James … id non possum credere … id credere nolebam … oh, Albe …’
Dumbledore manum porrexit et umerum eius leviter pulsavit.
‘aeque … aeque doleo …’ inquit graviter.
vox Professoris McGonagall tremebat plura loquentis.
‘nec totam tibi fabulam dixi.
dicunt enim eum conatum esse interficere filium Potterorum, Harrium.
sed – non potuit.
parvulum puerum illum interficere non potuit.
nemo scit cur, aut quomodo id factum sit, sed dicunt cum Harrium Potterum non posset interficere, potestatem Voldemortis nescio quo modo fractam esse – illamque esse causam cur abierit.’
Dumbledore adnuit lugubriter.
‘an … an verum est?’ rogavit Professor McGonagall haesitans.
‘cum tot facta fecisset … tot homines occidisset … puerum tamen parvulum non potuit occidere?
sane mirum est … id potissimum eum cohibuisse … sed, pro di immortales, quomodo Harrius superfuit?’
‘solum coniecturam facere possumus,’ inquit Dumbledore. ‘fortasse id nunquam sciemus.’
Professor McGonagall sudarium operis subtilis deprompsit et oculos sub perspicillis leniter detersit.
Dumbledore magnum de naribus edidit sonitum dum de sinu horologium aureum depromit et inspicit.
horologium erat mirissimi generis.
duodecim enim habebat manus sed numeros nullos; parvae potius planetae circum marginem movebantur.
sine dubio hunc modum operandi intellexit Dumbledore quod, horologio in sinu reposito, ‘serius venit Hagrid,’ inquit. ‘credo enim illum te certiorem fecisse me hic adfuturum esse.’
‘ita vero,’ inquit Professor McGonagall.
‘neque credo te me certiorem facturum esse cur hic potissimum adsis.’
‘hic adsum ducturus Harrium ad materteram et avunculum.
alios enim propinquos iam non habet.’
‘num vis dicere – num potest fieri ut velis dicere de hominibus qui hic habitant?’ clamavit Professor McGonagall, celeriter assurgens et digito numerum quattuor demonstrans.
‘Dumbledore – hoc non tibi faciendum est.
per totum diem eos spectavi.
non possis duos homines invenire nobis dissimiliores.
et hunc filium habent – eum vidi matrem usque calce petentem dum adversa via ibant, et bellariola ululatu magno postulantem.
Harriumne Potterum huc venire et hic vivere!’
‘non melius est ei domicilium,’ inquit Dumbledore fortiter.
‘matertera et avunculus poterunt omnia ei explicare cum erit senior.
epistolam eis scripsi.’
‘epistolamne?’ iteravit Professor McGonagall voce parva, in muro residens.
num, Dumbledore, putas te posse rem totam in epistula explicare?
hi homines nunquam eum intellegent!
clarissimus fiet – legendus – non ego admirer si apud posteros hodie appelletur Dies Harrii Potteri – libri scribentur de Harrio – nomen eius noverint liberi omnes in nostro orbe terrarum!’
‘recte iudicas,’ inquit Dumbledore, aspectu gravissimo super perspicilla semicirculata prospiciens.
‘sufficiat inflare animum cuiusvis pueri.
clarissimum fieri priusquam pedibus et voce uti potest!
clarissimum fieri ob aliquid quod ne meminisse quidem poterit!
nonne vides quanto melius futurum sit si adolescat procul ab omnibus illis rebus dum paratus sit ad negotium capessendum?’
Professor McGonagall os aperuit, mentem mutavit, gluttum fecit et tum dixit, ‘ita … ita est ut dicis.
sed quomodo puer huc adveniet, Dumbledore?’ pallium eius subito aspexit quasi suspicaretur eum sub eo Harrium celare.
‘Hagrid eum adducit.’
‘an putas id – prudentis – esse negotium tam grave Hagrido committere?’
‘vitam meam velim Hagrido committere,’ inquit Dumbledore.
‘non nego eum optime sentire,’ inquit Professor McGonagall reluctans, ‘sed non potes simulare eum non neglegentem esse.
solet enim – sed quid vult hic sonitus?’
murmur submissum silentium circumiectum ruperat.
semper crebrescebat dum sursum deorsum viam scrutabantur signum lucis prioris quaerentes; iam magnus auditus est fremitus ab utroque sursum ad caelum spectante – et ingens birotula automataria ex aere delapsa in viam ante eos descendit.
si birotula automataria erat ingens, nihil erat prae viro in ea sedente.
altitudine paene duos ex medio aemulabatur, latitudine saltem quinque.
maior visus est, ut ita dicam, quam fas erat, et admodum inconditus – nodi longi crinis et barbae nigrae et fruticosae partem maximam vultus celabant, manus erant instar operculorum domesticarum sordium receptaculorum pedesque scorteis induti caligis erant similes delphinis infantibus.
lacertis vastis et robustis acervum lodicum tenebat.
‘Hagrid,’ inquit Dumbledore, voce soluta.
‘tandem venisti.
et unde illam birotulam automatariam nactus es?’
‘mutuatus sum illam, Professor Dumbledore, domine,’ inquit gigas, magna cum cura de birotula automataria descendens dum loquitur.
Sirius Niger iuvenis eam mihi commodavit.
illum habeo, domine.’
‘an difficultates ullas habebas?’
‘nullas, domine – domus paene deleta est sed eum eripui priusquam Muggles glomerari coeperunt.
obdormivit dum urbem Bristol supervolamus.’
Dumbledore et Professor McGonagall se inclinaverunt super acervum lodicum.
intus, vix oculis cernendus, erat infans puer, somno captus.
sub crine nigerrimo super frontem pendente videre poterant vulnus mirae figurae, simile fulguri.
‘an hic locus est –?’ susurravit Professor McGonagall.
‘ita vero,’ inquit Dumbledore.
‘cicatricem illam semper habebit.’
‘nonne potes eam aliquo modo meliorem reddere, Dumbledore?’
‘etiam si possim, id facere nolim.
prodesse enim possunt cicatrices.
ipse cicatricem habeo super genu sinistrum quae mera est charta Ferriviae Subterraneae Londoniensis.
agedum – trade eum mihi, Hagrid – melius sit si rem perficiamus.’
Dumbledore, Harrio bracchiis suscepto, ad domum Dursleorum conversus est.
‘an licet mihi … licet ei valedicere, domine?’ rogavit Hagrid.
caput magnum et villosum super Harrium inclinavit et ei dedit osculum scilicet asperrimum et mystaciosum.
tum, subito, Hagrid ululatum similem cani vulnerato emisit.
‘st!’ sibilavit Professor McGonagall, ‘nisi vis Muggles expergere.’
‘d-d–da mihi veniam,’ inquit Hagrid lacrimis effusis et vultum magno et maculoso sudario celans.
‘sed non p-p–possum id ferre – Lily et James mortui – et Harrius, parvulus iste et miserrimus, abit ut vivat cum Mugglibus –’
‘ita vero, tristissima est res, sed nisi te cohibueris, Hagrid, nos reperiemur,’ susurravit Professor McGonagall, bracchium Hagridi caute mulcens dum Dumbledore murum horti transgressus ostium adiit.
Harrium molliter in limine deposuit, epistulam de pallio depromptam in lodicibus Harri implicuit, ad alios duos rediit.
per spatium minuti tres illi stabant fasciculum parvum contemplantes: umeri Hagridi concutiebantur, Professor McGonagall oculos rapidissime sursum deorsum movebat, flamma corusca quae ex oculis Dumbledoris emicare solebat videbatur exstincta.
‘itaque res finem habet,’ tandem Dumbledore locutus est. ‘neque hic nobis morandum est. melius sit si nos celebrationi adiungamus.’
‘ita vero,’ inquit Hagrid voce involutissima.
‘mihi tamen potius haec birotula est auferenda.
sit vobis nox fausta, Professor McGonagall – Professor Dumbledore, domine.’
oculos madidos tunicae manica tergens, Hagrid in birotulam se iactavit et calce machinam excitavit; magno cum fremitu in aera surrexit et in noctem profecta est.
‘spero me te mox visurum esse, Professor McGonagall,’ inquit Dumbledore, ei adnuens.
Professor McGonagall sternutamento respondit.
Dumbledore conversus secundum viam rediit.
in angulo constitit et Exstinctorem illum argenteum deprompsit.
crepitum unum fecit et duodecim globi luciferi tam celeriter ad lucernas suas redierunt ut Gestatio Ligustrorum subito luteo splenderet lumine et ipse oculis cernere posset felem maculosam se subducentem circa angulum in altera parte viae.
acervum lodicum in limine numeri quattuor vix videre potuit.
‘bene vale, Harri,’ mussavit.
conversus est et pallio sibilante evanuit.
aura agitabat saepes ordinatas Gestationis Ligustrorum, quae silens et nitida sub caelo nigerrimo iacebat, in illa regione qua minime exspectes res miras futuras esse.
Harrius Potter in mediis lodicibus revolutus est nec tamen solutus est somno.
una parva manu epistulam quae iuxta eum iacebat amplexa, dormiebat, nescius se esse egregium, nescius se esse praeclarum, nescius fore ut paucis horis excitaretur somno clamoribus Dominae Dursley ostium aperientis ut lagoenas lactis exponeret; nesciebat autem fore ut per proximas hebdomades consobrinum Dudleum pateretur se fodicantem et vellicantem …
nec scire poterat hoc ipso tempore homines in secretis conventibus ubique habitis pocula tollere et dicere vocibus parvis: ‘floreat Harrius Potter – puer qui vixit!’