Harry Potter agus an Órchloch, J.K. Rowling
— CAIBIDIL 1 —
An Gasúr a Tháinig Slán
Bhí cónaí ar mhuintir Dursley in uimhir a ceathair Privet Drive, agus é le maíomh acu go raibh siad an-normálta go deo, agus iad breá sásta de. Ba iad an dream deireanach iad a samhlófá rud ar bith ait ná aduain leo, mar ní raibh luí ar bith acu le hamaidí den sórt sin.
Bhí Mr Dursley ina stiúrthóir ar chomhlacht Grunnings, comhlacht déanta druilirí.
Fear mór féitheogach feolmhar a bhí ann, gan muineál ar bith ab fhiú, ach croiméal mór millteach air.
Bhí Mrs Dursley beag tanaí, gruaig fhionn uirthi, agus dóthain beirte de mhuineál uirthi, agus gnó aici de agus í chomh minic sin ag breathnú thar bharr claíocha ag spiaireacht ar na comharsana.
Bhí maicín beag acu darbh ainm Dudley agus é, dar leo, ar ghasúr chomh breá is a bhí ar dhroim an domhain.
Bhí an saol ar a mian ag muintir Dursley, ach bhí rún dorcha acu chomh maith, agus ba é an t-aon fhaitíos a bhí orthu go rachadh duine éigin amach ar an rún céanna.
Ní bheadh tógáil a gcinn acu go deo dá bhfaigheadh duine ar bith amach faoi na Potters.
Ba dheirfiúracha iad Mrs Dursley agus Mrs Potter, ach bhí sé na blianta fada ó casadh ar a chéile iad; le fírinne, ba ghnách le Mrs Dursley ligean uirthi nach raibh aon deirfiúr aici, mar go raibh an deirfiúr sin agus an spreasán beag d’fhear céile aici chomh neamh-Dursleyúil lena bhfaca tú riamh.
Thagadh crith ar a gcroí ag na Dursleys aon uair a smaoineoidís ar cad a bheadh le rá ag na comharsana dá nochtfadh na Potters chucu sa tsráid.
Bhí a fhios ag na Dursleys go raibh mac óg ag muintir Potter chomh maith, ach níor leag siad súil air riamh, go fiú.
Ba chúis eile é sin acu leis na Potters a choinneáil amach uathu; níorbh aon chomhluadar dó Dudley gasúr den sórt sin.
Nuair a mhúscail muintir Dursley an mhaidin ghruama Mháirt úd mar a thosaíonn an scéal seo againne, ní aithneofaí ar an spéir mhodartha amuigh go raibh rudaí diamhra dothuigthe ar tí titim amach ar fud na tíre.
Bhí Mr Dursley ag dordán dó féin agus é ag roghnú an charbhait ba neamhfheiceálaí aige le dul ag obair, agus Mrs Dursley ar a sástacht ag geabaireacht agus í ag streachailt le Dudley ag iarraidh é a shocrú sa chathaoir ard, agus gach aon scread as an Dudley céanna.
Níor thug duine ar bith acu faoi deara an t-ulchabhán mór donn ag eitilt thar an bhfuinneog.
Nuair a tháinig leath i ndiaidh a hocht, rug Mr Dursley ar a mhála cáipéisí, phóg a bhean go héadrom ar an leiceann agus rinne iarracht an cleas céanna a dhéanamh le Dudley ar a bhealach amach ach chuaigh an iarracht amú mar go raibh racht anois ar Dudley agus é ag caitheamh a chuid calóg arbhair leis na ballaí.
‘Nach é féin an maistín beag,’ arsa Mr Dursley de gháire agus é ag fágáil an tí.
Isteach sa charr leis agus chúlaigh amach geata uimhir a ceathair.
Ar choirnéal na sráide a chonaic sé an chéad chomhartha go raibh rud éigin ait ar bun - mar a bhí, cat ag léamh léarscáile.
Thóg sé nóiméad beag ar Mr Dursley a thuiscint cad é a bhí feicthe aige -ansin chas sé thart le breathnú arís air.
Bhí cat riabhach ina sheasamh ar choirnéal Privet Drive, ach léarscáil ná rian de léarscáil ní raibh le feiceáil.
Cad a tháinig air?
Caithfidh sé gur cleas a d’imir an solas air.
Chaoch sé na súile cúpla uair agus stán ar an gcat.
Stán an cat ar ais air.
Thiomáin sé leis thart an coirnéal agus suas an bóthar, é ag coinneáil súil ar an gcat sa scáthán i rith an ama.
Bhí an cat ag léamh an chomhartha Privet Drive - ní hea, ag breathnú ar an gcomhartha a bhí sé; ní thiocfadh le cat léarscáil a léamh, ná comhartha.
Chroith Mr Dursley suas é féin agus chuir an cat as a cheann.
Agus é ag tiomáint i dtreo an bhaile mhóir ní raibh ar a aird ach an t-ordú mór druilirí a raibh sé ag súil leis an lá sin.
Ach ar imeall an bhaile, bhí rud eile a chuir na druilirí as a aigne.
Agus é gafa i ngnáth-thranglam tráchta na maidine, d’aithin sé go raibh cuid mhór daoine sa timpeall agus éadaí aisteacha orthu.
Daoine agus clócaí orthu.
Bhí an ghráin ag Mr Dursley ar dhaoine a chaithfeadh éadaí aisteacha — agus an cóiriú a bhíonn ar chuid den dream óg!
Faisean nua amaideach de shórt éigin, bíodh geall.
Bhí sé ag drumadóireacht lena mhéara ar an roth stiúrtha nuair a luigh a shúil ar chruinniú beag de na daoine aisteacha seo ina seasamh faoi chúpla coiscéim de. An-chogar mogar ar siúl acu.
Tháinig olc ar Mr Dursley nuair a chonaic sé go raibh duine nó beirt acu nach raibh óg ar chor ar bith; go deimhin féin, bheadh an fear sin níos sine ná é féin, agus é ag caitheamh clóca glasuaine!
Nár chóir go mbeadh náire air!
Ach ansin rith sé le Mr Dursley gur dócha gur feachtas amaideach poiblíochta a bhí ann - seans gur ag bailiú do chúis éigin a bhí na daoine seo . . . gan amhras, sin an míniú a bhí air.
Thosaigh an trácht ag gluaiseacht arís agus i gceann cúpla nóiméad bhí Mr Dursley ag casadh isteach i gcarrchlós Grunnings, agus a intinn ar ais ar na druilirí.
Bhí sé de nós ag Mr Dursley suí agus a dhroim leis an bhfuinneog, thuas ina oifig ar an naoú hurlár.
Murach é sin, b’fhéidir nach mbeadh sé chomh furasta aige a intinn a choinneáil ar na druilirí an mhaidin sin.
Ní fhaca seisean na hulchabháin ag eitilt thart sa lá bán, ach chonaic daoine sa tsráid thíos iad; bhí daoine ag pointeáil agus ag breathnú suas agus a mbéal ar oscailt fad a bhí ulchabhán i ndiaidh ulchabháin ag scinneadh thart os a gcionn.
Ní fhaca a mórchuid ulchabhán riamh cheana, san oíche féin.
Ach ní raibh ulchabhán ar bith ag cur isteach ar Mr Dursley, ach é ag caitheamh na maidine mar ba ghnách leis.
Béic a ligean ar chúigear éagsúla den fhoireann.
Roinnt glaonna gutháin a dhéanamh a bhí fíorthábhachtach, agus corrbhéic eile a ligean.
Bhí ardghiúmar air go ham lóin, nuair a shíl sé na cosa a shíneadh agus bonnóg a cheannach dó féin i siopa an bháicéara trasna an bhóthair.
Bhí dearmad glan déanta aige de lucht na gclócaí go dtí go ndeachaigh sé thart le dream acu taobh amuigh den siopa.
Chaith sé súil bhorb orthu agus é ag dul thar bráid.
Ar chuma éigin, chuir siad míshuaimhneas air.
Bhí an dream seo freisin ag cogarnach go hanamúil eatarthu féin, agus gan canna bailiúcháin le feiceáil, dubh ná bán.
Ag dul tharstu arís, ar a bhealach ar ais agus dónat mór i mála leis, tháinig corrfhocal den chomhrá chuige:
‘Na Potters, go díreach, siod an rud a chuala mé—’
‘Sea, a mac, Harry—’
Stop Mr Dursley.
Tháinig tonn mhór eagla air.
D’amharc sé siar ar an lucht cogarnaí mar a bheadh sé ar tí rud éigin a rá leo, ach d’athraigh sé a intinn.
Trasna an bhóthair leis de ruaig, agus suas chuig a oifig, thug ordú giorraisc dá rúnaí gan bheith ag cur isteach air, d’ardaigh an guthán agus bhí beagnach réidh ag diailiú a uimhir bhaile féin nuair a tháinig malairt aigne dó.
Leag sé uaidh an guthán agus thosaigh ag slíocadh a chroiméil, é ag smaoineamh . . . ní hea, bhí sé amaid-each aige.
Sloinne coitianta go maith é Potter.
Chaithfeadh sé go raibh cuid mhór daoine den sloinne sin ann agus mac acu darbh ainm Harry.
Anois ó smaoinigh sé air, ní raibh sé cinnte ar fad gur Harry a bhí air.
Ní fhaca sé an gasúr riamh, go fiú.
B’fhéidir gur Harvey a bhí air.
Nó Harold.
Níorbh fhiú bheith ag cur imní ar bhean an tí leis, thagadh an-chorraí uirthi aon uair a luafaí a deirfiúr.
Agus cé a thógfadh uirthi é - dá mbeadh deirfiúr mar sin aige féin . . . ach fós féin, na daoine seo a raibh na clócaí orthu . . .
Ba dheacra go mór air a intinn a choinneáil ar na druilirí tráth-nóna, agus nuair a d’fhág sé an foirgneamh ar a cúig a chlog bhí sé fós chomh mór sin trí chéile gur bhuail sé díreach i gcoinne duine éigin taobh amuigh den doras.
‘’Brón orm,’ ar seisean de ghnúsacht, mar ní raibh ann ach nár leagadh an feairín beag aosta leis an tuairt a baineadh as.
Bhí sé cúpla soicind sular aithin Mr Dursley gur clóca corcairghorm a bhí á chaitheamh ag an bhfeairín céanna.
De réir dealraimh, níor chuir sé as dó ar chor ar bith gur bheag nár leagadh go talamh é.
Go deimhin féin, tháinig aoibh gheal ar a aghaidh, agus ar seisean, de ghuth caol a tharraing aird na ndaoine a bhí ag dul thart, ‘Ná bíodh brón ort, a dhuine chóir, mar ní chuirfeadh an saol as domsa inniu!
Bíodh lúcháir ort, mar tá Mac-an-Té-Úd-Eile bailithe leis faoi dheireadh.
Is é an lá geal é, fiú do Mhugal de do leithéidse, agus ba chóir é a cheiliúradh!’
Agus d’fháisc an seanduine barróg ar Mr Dursley thart ar a choim agus d’imigh leis.
Fágadh Mr Dursley ina staic.
Bhí dústrainséir i ndiaidh barróg a bhreith air.
Agus mura raibh dul amú air, tugadh Mugal air, cibé cén sórt ainm é sin.
Bhí an-suaitheadh faighte aige.
Rinne sé ar an ngluaisteán faoi dheifir agus thug aghaidh ar an mbaile, é ag súil gur samhlaíocht a bhí air, bíodh gur drochmheas is mó a bhí aige ar an tsamhlaíocht go dtí sin.
Agus é ag dul isteach geata uimhir a ceathair cad a d’fheicfeadh sé roimhe - rud nár thug aon ardú meanman dó - ach an cat riabh-ach céanna ar thug sé suntas dó ar maidin.
Bhí sin anois ina shuí ar bhalla a ghairdín.
Bhí sé cinnte dearfa gurbh é an cat céanna é; bhí na stríoca céanna air thart ar na súile.
‘Scuit!’ arsa Mr Dursley os ard.
Níor bhog an cat, ach súil leathbhorb go leor a thabhairt air.
Is aisteach na tréithe iad sin ag cat, arsa Mr Dursley leis féin.
Chroith sé suas é féin, agus lig é féin isteach.
Bhí sé de rún aige i gcónaí gan dada a lua lena bhean.
Bhí lá deas normálta ag Mrs Dursley.
Le linn an dinnéir níor stop sí ach ag caint at an mbean bhéal dorais agus an trioblóid a bhí sí a fháil ón iníon, agus mar a chuaigh Dudley chun stailce inniu arís.
Níor lig Mr Dursley dada air féin.
Nuair a cuireadh Dudley a luí, bhuail sé isteach sa seomra suí go bhfaigheadh sé an chuid dheir-eanach den nuacht. ‘Agus mar fhocal scoir, tá fairtheoirí éan as gach aird ag tuairisciú go bhfuil iompar an-aisteach faoi ulchabháin na tíre inniu.
San oíche is mó a bhíonn na hulchabháin gníomhach agus is fíorannamh a fheictear sa lá iad, ach tá na céadta tuairisc tagtha isteach ó dhaoine a chonaic ulchabháin ag eitilt thart i ngach treo ó éirí gréine i leith.
Níl míniú ar bith ag éaneolaithe ar an athrú tobann seo ar nósanna na n-ulchabhán.’
Lig an léitheoir fríd an gháire air féin.
‘An-aisteach go deo.
Agus anois beidh scéala na haimsire againn ó Jim McGuffin.
An mbeidh sé ag caitheamh tuilleadh ulchabhán anocht, a Jim?’
‘Bhuel, a Ed,’ arsa fear na haimsire, ‘níl a fhios agam faoi sin, ach ní hiad na hulchabháin an t-aon rud aisteach a tháinig as spéir inniu.
Tá lucht féachana ó áiteanna chomh fada ó chéile le Kent, Yorkshire agus Dundee ag glaoch isteach ag rá nár tháinig aon deoir den bháisteach a gheall mé inné ach go raibh réaltaí reatha ag titim go tiubh!
B’fhéidir go bhfuil daoine rud beag luath ag comóradh Oíche na gCnámhlach - tá sin seachtain uainn go fóill, a dhaoine!
Ach beidh sé fliuch anocht, geallaim an méid sin daoibh.’
Rinneadh staic de Mr Dursley sa chathaoir uilleach.
Réaltaí reatha ó cheann ceann na Breataine?
Ulchabháin ar eitilt de lá?
Daoine aisteacha faoi chlócaí ar fud na háite?
Agus cogarnach, cogarnach faoi mhuintir Potter . . .
Tháinig a bhean isteach sa seomra suí agus dhá chupán tae léi.
Ní raibh maith ann.
Chaithfeadh sé rud éigin a rá léi.
Réitigh sé a scornach go neirbhíseach.
‘Ní dócha, a Petunia, a chroí — ní dócha gur chuala tú dada ó do dheirfiúr le déanaí?’
Mar ba ghnách, tháinig mothú feirge ar Mrs Dursley.
Tar éis an tsaoil, bhí sé socair acu ligean orthu nach raibh deirfiúr ar bith aici.
‘Níor chuala, go deimhin,’ ar sise de shnap.
‘Cad chuige?’
‘Go díreach, rudaí greannmhara a bhí ar an nuacht,’ arsa Mr Dursley faoina fhiacla.
‘Ulchabháin . . . réaltaí reatha . . . agus bhí cuid mhór daoine aite faoin mbaile mór inniu . . .’
‘Cad é atá ort?’ arsa Mrs Dursley go giorraisc.
‘Bhuel, níl ann ach gur rith sé liom . . . go mb’fhéidir . . . go mbeadh baint éigin aige . . . tá a fhios agat féin . . . leis an dream sin aicise.’
Bhí Mrs Dursley ag blaisínteacht ar a cuid tae agus pus ceart uirthi.
Ní raibh a fhios ag Mr Dursley an bhfaigheadh sé de mhisneach a rá léi gur airigh sé an t-ainm ‘Potter’.
Ní bhfuair.
Ina ionad sin dúirt sé os ard, chomh réidh agus ab eol dó, ‘An mac sin acu - bheadh sé mórán ar aon aois le Dudley faoin taca seo, nach mbeadh?’
‘Is dócha,’ arsa Mrs Dursley, séideánach go leor.
‘Cé seo an t-ainm atá air?
Howard, an ea?’
‘Harry.
Ainm gránna, comónta, dar liomsa.’
‘Sea, go díreach,’ arsa Mr Dursley agus a chroí ag titim go tóin a ghoile.
‘Sea, aontaím ar fad leat.’
Níor labhair sé an dara focal ar an scéal agus iad ag dul suas staighre a luí.
Nuair a bhí Mrs Dursley sa seomra folctha, shleamhnaigh Mr Dursley anonn go dtí an fhuinneog agus chuaigh ag gliúc-aíocht amach ar an ngairdín tosaigh.
Bhí an cat ansin i gcónaí.
É ag amharc uaidh síos Privet Drive mar a bheadh sé ag feitheamh le rud éigin.
An ea a bhí rudaí á samhlú dó?
Arbh fhéidir go raibh baint ag na cúrsaí seo le muintir Potter?
Má bhí. . . agus dá rachadh an scéal amach go raibh gaol acusan le beirt - bhuel, bheidís náirithe ar fad, dáiríre.
Chuaigh muintir Dursley don leaba.
Thit a codladh ar Mrs Dursley gan mhoill ach d’fhan Mr Dursley ina dhúiseacht, agus an scéal á chíoradh aige ina intinn.
An smaoineamh deireanach a tháinig tríd sular thit sé thart - agus an t-aon sásamh amháin a bhí aige - cuir i gcás féin go raibh lámh ag na Potters sna gnóthaí seo, nach raibh cúis ar bith acu le teacht in aice leis féin ná lena bhean.
Bhí a shárfhios ag na Potters cén meas a bhí aige féin agus ag Petunia orthu agus ar a macasamhla . . . Níor léir dó bealach ar bith a dtarraingeofaí é féin ná Petunia isteach in aon rud a bheadh ar bun — rinne sé méanfach agus d’iompaigh thart sa leaba - ní bhainfeadh sé leo, olc ná maith.
Nach air a bhí an dul amú.
Má bhí a chodladh ag éalú ar Mr Dursley - agus codladh corrach míshuaimhneach - ní raibh néal ar an gcat amuigh ar an mballa, é ina shuí chomh,socair le dealbh, gan súil a bhobáil ach é ag faire go géar ar choirnéal íochtarach Privet Drive.
Oiread is creathán níor baineadh as nuair a phlab doras gluaisteáin sa chéad sráid eile, ná nuair a d’imigh cúpla ulchabhán ag luascadh thart os a chionn.
Go deimhin féin, bhí sé ag breith suas ar mheán oíche sular chuir an cat cor de.
Láithrigh fear ar an gcoirnéal a bhí faoina shúil ag an gcat; láithrigh sé chomh tobann, ciúin sin gur dhóigh leat gur aníos as an talamh a d’éirigh sé.
Tháinig corraí in eireaball an chait agus chaolaigh na súile aige.
Ní fhacthas riamh ar Privet Drive macasamhail an fhir seo.
Bhí sé ard, tanaí, agus é an-sean, de réir cosúlachta, mar bhí a chuid gruaige agus a fhéasóg chomh liath, agus iad araon chomh fada go raibh siad sáite faoina chrios aige, abhus is thall.
Bhí róbaí fada air, agus clóca corcra a bhí ag scuabadh an talaimh, agus buataisí a raibh sála arda orthu agus búclaí.
Bhí a dhá shúil éadrom gorm, iad ag rince is ag spréacharnach ina cheann taobh thiar de phéire leathghloiní, agus bhí a shrón fada agus í sórt cromógach, mar a bhrisfí í a dó nó a trí d’uaireanta.
Albus Dumbledore ab ainm dó.
Níor léir ar Albus Dumbledore gur thuig sé go raibh leaca na sráide seo ag doicheall roimhe, roimhe féin agus roimh gach ar bhain leis, ó ainm go buataisí.
Thosaigh sé ag póirseáil faoina chlóca, ag lorg rud éigin.
Ach ba chosúil gur thuig sé go rabhthas ag breathnú air, mar d’fhéach sé suas go tobann ar an gcat, a bhí fós ag stánadh air ó uachtar na sráide.
Fuair sé greann éigin sa chat céanna, ba dhóigh leat.
Rinne,sé sclogadh gáire agus dúirt faoina anáil, ‘Nár chóir go mbeadh a fhios agam!’
Fuair sé an rud a bhí uaidh, istigh i bpóca a ascaille.
Ba gheall le lastóir toitíní é, déanta as airgead.
D’oscail sé de lascadh é, d’ardaigh san aer é agus las é de smeach.
Chuaigh an lampa sráide ba ghaire dó as, d’osna bheag.
Rinne sé an cleas céanna agus mhúch an dara lampa sráide.
Dhá uair déag ar fad a d’oibrigh sé an Cuir-Astóir, go dtí nach raibh de shoilse fágtha ar an tsráid ach dhá phointe bheaga bhídeacha amuigh thuas, mar a bhí, súile an chait agus é ag faire air.
An té a d’fhéachfadh amach an fhuinneog anois, dá mba é Mrs Dursley féin é agus na súile beaga bioraithe aici, ní fheicfeadh sé dada dá mbeadh ar siúl thíos ar chosán na sráide.
Shleamhnaigh Dumbledore an Cuir-Astóir ar ais faoina ascaill agus thug an tsráid aníos air féin ag déanamh ar uimhir a ceathair, agus bhuail faoi ar an mballa le hais an chait.
Níor amharc sé ar an gcat ach tar éis nóiméid bhig labhair sé leis.
‘Bhuel, ní raibh aon súil agam leatsa, a Ollaimh McGonagall.’
Chas sé thart agus aoibh air leis an gcat, ach bhí sin imithe.
Bhí aoibh air anois le bean a bhí staidéarach go maith i gcosúlacht, agus spéaclaí cearnógacha uirthi a bhí díreach ar aon chruth leis na stríoca a bhí thart ar shúile an chait.
Bhí clóca uirthise chomh maith, clóca glasuaine.
Bhí gruaig dhubh uirthi agus í tarraingthe siar ina cocán docht ar chúl a muiníl.
Ba léir gur baineadh siar aisti.
‘Cárbh fhios duit gur mise a bhí ann?’ ar sise.
‘A Ollaimh chroí, ní fhaca mé riamh i mo shaol cat ina shuí chomh righin sin.’
‘Ba bheag an t-ionadh duit féin a bheith righin i ndiaidh an lá ar fad a chaitheamh i do shuí ar bhalla bríce,’ arsa an tOllamh McGonagall.
‘An lá ar fad?
Nuair a d’fhéadfá bheith ag ceiliúradh?
Déarfainn go bhfaca mé dosaen cóisir agus coirm ar a laghad ar mo bhealach anseo.’
Chuir an tOllamh McGonagall séideán aisti le fearg.
‘Ó, tá an saol mór ag ceiliúradh, ar ndóigh,’ ar sise go giorraisc.
‘Shílfeá go mbeadh na daoine rud beag níos cúramaí, ach gan amhras, níl - go fiú na Mugail nach bhfuil sé tugtha faoi deara acu go bhfuil rud éigin ar bun.
Bhí sé ar an nuacht acu.’
Sméid sí a ceann siar ar fhuinneog dhorcha sheomra suí mhuintir Dursley.
‘Chuala mé féin é.
Scaotha ulchabhán . . . réaltaí reatha . . . Bhuel, níl siad chomh dúr sin uile.
Tharraingeodh rud amháin nó rud eile a n-aire.
Réaltaí reatha os cionn Kent - Dedalus Diggle atá taobh thiar de sin, gabhaim orm.
Ní raibh splanc chéille aige an chéad lá riamh.’
‘Ní ceart a bheith ródhian orthu,’ arsa Dumbledore go séimh.
‘Is beag ábhar ceiliúrtha a bhí againn le bliain déag anuas.’
‘Tá a fhios agam,’ arsa an tOllamh McGonagall, colgach go leor.
‘Ach ná caillimis srian orainn féin.
Tá daoine scaoilte leo féin ar fad, amuigh ar na sráideanna i gceartlár an lae ghil, gan gléasadh Mugail orthu go fiú, agus gach sórt ráfla á scaipeadh acu.’
Chaith sí amharc i leataobh ar Dumbledore ag an bpointe sin, mar a bheadh sí ag súil go n-inseodh sé rud éigin di, ach níor inis, agus lean sí uirthi: ‘Nach bocht an scéal é dá dtiocfadh sé de chor sa saol, an lá ceannann céanna is a bhaileodh Mac-an-Té-Úd-Eile leis go deo, go bhfaigheadh na Mugail amach fúinne go léir.
Glacaim leis go bhfuil sé glanta leis dáiríre, a Dumbledore?’
‘Tá an chuma sin air, go deimhin,’ arsa Dumbledore.
‘Agus is mór an sólás dúinn é gan aon amhras.
Ar mhaith leat seirbit líomóide?’
‘Céard?’
‘Seirbit líomóide.
Milseog de chuid na Mugal a bhfuil dúil mhór agam féin inti.’
‘Níor mhaith, go raibh maith agat,’ arsa an tOllamh McGonagall go tur, ionann is a rá nárbh é an t-am é le bheith ag ithe seirbit líomóide!
‘Mar a dúirt mé, cuir i gcás féin go bhfuil Mac-an-Té-Úd-Eile glanta leis . . .’
‘A Ollaimh chroí, nach beag an rud do dhuine ciallmhar mar thusa a ainm ceart a thabhairt air?
An amaidí seo go léir faoi “Mac-an-Té-Úd-Eile” - tá mé féin le bliain déag anuas ag impí ar dhaoine a ainm dílis féin a thabhairt air: Voldemort.’
Gheit an tOllamh McGonagall, ach má thug Dumbledore faoi deara é ní raibh sin le haithint air ach é ag streachailt le dhá sheirbit ag iarraidh iad a scaradh an áit a raibh siad greamaithe le chéile.
‘Níl ann ach cúrsaí mearbhaill bheith ag síor-rá “Mac-an-Té-Úd-Eile”.
Ní fheictear dom féin aon chúis le scanradh a ghlacadh den ainm Voldemort.’
‘Tá a fhios agam nach bhfeictear,’ arsa an tOllamh McGonagall, lasánta go leor ach go leathurramach mar sin féin.
‘Ach ní hionann tusa agus daoine eile.
Tá a fhios ag an saol gur tusa an t-aon duine a raibh eagla ag Mac-an-Té - och, bíodh agat - ag Voldemort roimhe.’
‘Nár mhaith dá mb’fhíor duit,’ arsa Dumbledore go réidh.
‘Tá cumhachtaí ag Voldemort nach mbeidh agamsa go brách.’
‘Díreach mar go bhfuil tusa - bhuel - ró-uasal le leas a bhaint astu.’
‘Nach maith an rud go bhfuil sé dorcha.
Níor baineadh oiread lasadh asam ón uair a dúirt Madam Pomfrey gur thaitin mo chluas-bhearta nua léi!’
Chaith an tOllamh McGonagall súil ghéar ar Dumbledore agus dúirt: ‘Ní dada iad na hulchabháin le taobh na ráflaí atá sa timpeall.
Tá a fhios agat cad tá an saol a rá?
Faoin rud a bhain an teitheadh as?
Faoin rud a chuir i leataobh é sa deireadh?’
Bhí an chuma air go raibh an tOllamh McGonagall ag teacht anois ar chroí an scéil, ar an rud a thug uirthi dáiríre an lá a chaitheamh ina suí ar bhalla crua fuar, mar ina cat nó ina bean di níor chaith sí riamh amharc chomh géar ar Dumbledore agus a chaith anois.
Cibé rud a déarfadh ‘an saol’, ba léir nach gcreidfeadh sise é mura ndéarfadh Dumbledore léi gurbh fhíor é.
Ach bhí Dumbledore ag piocadh seirbit líomóide eile agus níor fhreagair sé.
‘Deirtear,’ ar sise, ag leanúint uirthi, ‘gur nocht Voldemort aréir ag Godric’s Hollow.
É sa tóir ar mhuintir Potter.
Is é an ráfla atá ag gabháil thart go bhfuil Lily agus James Potter . . . go bhfuil . . . go bhfuil siad . . . marbh.’
Chlaon Dumbledore a chloigeann.
Chuir an tOllamh sclogadh aisti.
‘Lily agus James . . . ar éigean a chreidim é . . . Ní theastaíonn uaim é a chreidiúint. Och, a Albus . . .’
Chuir Dumbledore a lámh anonn agus bhuail boiseog go héadrom ar an ngualainn aici.
‘Tuigim . . . tuigim . . .’ ar seisean go dobrónach.
Bhí crith ar ghuth an Ollaimh nuair a labhair sí arís.
‘Agus ní hé sin deireadh.
Deir siad gur thug sé faoi mhac na bPotters a mharú.
Ach - ní thiocfadh leis.
Ní thiocfadh leis an gasúr beag sin a mharú.
Ní fios cad chuige nó conas, ach deir siad ón uair nár éirigh leis Harry Potter a mharú gur briseadh ar chumhacht Voldemort ar chuma éigin - agus gur sin an fáth ar bhailigh sé leis.’
Chrom Dumbledore a cheann go gruama.
‘Agus . . . agus an fíor é?’ arsa an tOllamh McGonagall de ghuth snagach.
‘I ndiaidh a bhfuil déanta aige, i ndiaidh ar mharaigh sé de dhaoine . . . nach dtiocfadh leis gasúr beag amháin a mharú?
Tá sin dochreidte ar fad . . . a leithéid de rud stop a chur leis . . . ach conas faoin spéir a tháinig Harry slán?’
‘Níl againn ach an tuairimíocht,’ ar Dumbledore.
‘Seans nach mbeidh a fhios againn go deo.’
Tharraing an tOllamh McGonagall uirthi ciarsúr lása agus thug cuimilt bheag dá súile faoi na spéaclaí.
Rinne Dumbledore smugaíl éigin, thóg uaireadóir óir as a phóca agus chuaigh á scrúdú.
Ba choimhthíoch i gceart an t-uaireadóir é.
Bhí dhá láimh déag air, agus gan uimhreacha ar bith ach pláinéidíní beaga ag gluaiseacht thart leis an imeall.
Ach chaithfeadh sé gur bhain Dumbledore meabhair as, mar chuir sé ar ais ina phóca é agus dúirt: ‘Tá Hagrid mall.
Glacaim leis, dála an scéil, gurb eisean a dúirt leat go mbeinn anseo?’
‘Is é,’ arsa an tOllamh McGonagall.
‘An mbeadh baol ar bith ann go n-inseofá dom cad a chas anseo thú, thar áit ar bith?’
‘Tá mise anseo le Harry a thabhairt a fhad lena uncail agus a aint.
Níl de dhaoine muinteartha anois aige ach iad.’
‘Ní hé atá tú a rá . . . ní féidir gur muintir an tí seo atá i gceist agat?’ arsa an tOllamh McGonagall, í de léim ina seasamh agus méar á síneadh aici ar uimhir a ceathair.
‘A Dumbledore, ní féidir é.
Tá mise i ndiaidh bheith ag faire orthu an lá ar fad.
Ní bhfaighfeá faoin domhan beirt is neamhchosúla linne ná iad.
Agus tá an mac seo acu - chonaic mé é ag lascadh ciceanna lena mháthair ar feadh na sráide, agus é ag béicíl ar mhilseáin.
Agus mheasfása Harry Potter a thabhairt anseo a chónaí!’
‘Is é an áit is fearr dó é,’ arsa Dumbledore go daingean.
‘Beidh a uncail agus a aint ábalta an t-iomlán a mhíniú dó nuair a bheas sé níos sine.
Tá litir scríofa agam dóibh.’
‘Litir?’ arsa an tOllamh de ghuth lag, í ag bualadh fúithi ar an mballa arís.
‘Agus an dóigh leat i ndáiríre, a Dumbledore, gur féidir an scéal seo ar fad a mhíniú i litir?
Ní thuigfidh na daoine seo go deo é!
Beidh iomrá mór leis - beidh sé sa táin, mar a deirtear -níorbh ionadh liom dá mbeadh Lá Harry Potter d’ainm ar an lá inniu feasta - scríobhfar leabhair ar Harry - beidh a ainm ar eolas ag gach páiste sa domhan seo againne!’
‘Go díreach é,’ arsa Dumbledore, ag féachaint go staidéarach thar bharr a chuid leathghloiní.
‘Thógfadh sin an cloigeann ag gasúr óg ar bith. Iomrá leis sula mbeadh siúl ná caint aige! Iomrá leis as rud éigin nach cuimhin leis, go fiú.
Nach léir duit gurbh fhearr i bhfad dó fás aníos scartha amach ón saol sin go léir go dtí go mbeidh sé in ann é a iompar?’
Bhí an tOllamh McGonagall ar tí rud éigin a rá, ach rinne sí athsmaoineamh, agus shlog siar an méid a tháinig chun an bhéil aici. ‘Sea,’ ar sise ar ball beag, ‘sea, tá an ceart agat, ar ndóigh.
Ach conas a thabharfar an gasúr anseo, a Dumbledore?’
Chaith sí amharc sciobtha ar an gclóca aige, mar a cheapfadh sí go mbeadh Harry leis faoi.
‘Tabharfaidh Hagrid anseo é!’
‘Agus an dóigh leat gur den . . . chríonnacht . . . é gnó chomh tábhachtach a fhágáil ar láimh Hagrid?’
‘D’fhágfainn mo bheo féin ar láimh Hagrid,’ arsa Dumbledore.
‘Níl mé ag rá nach bhfuil a chroí san áit cheart,’ arsa an tOllamh McGonagall go drogallach, ‘ach caithfidh tú a admháil nach é is cúramaí amuigh.
Tá sé de locht beag air go - cad é sin?’
Bhí torann íseal trom ag briseadh an chiúnais ina dtimpeall.
É ag borradh agus ag borradh, agus iadsan ag breathnú síos suas an tsráid ag súil le ceannsolas de shórt éigin a fheiceáil; tháinig an torann ina bhúireach mhillteanach agus iad beirt ag amharc suas sa spéir - agus thit an gluaisrothar mór millteach as aer gur thuirling ar an mbóthar os a gcomhair.
Má bhí méid as cuimse sa ghluaisrothar, níor dhada é le taobh an fhir a bhí ina shuí air.
É beagnach dhá oiread chomh hard leis an ngnáthdhuine, agus ar a laghad cúig huaire chomh leathan.
Bhí sé as ainmhéid ar fad, agus é chomh hiargúlta ag breathnú - stothall de ghruaig fhada dhubh air agus féasóg mar an gcéanna ag folach a aghaidhe, agus lámha air a bhí chomh leathan le scálaí agus na cosa faoi na buataisí leathair aige chomh mór le muca mara.
Agus ina luí idir na lámha móra groí aige bhí burla pluideanna.
‘A Hagrid!’ arsa Dumbledore agus faoiseamh air.
‘Faoi dheireadh.
Cá bhfuair tú leat an gluaisrothar?’
‘Ar iasacht, a Ollaimh Dumbledore, le toil d’onóra,’ arsa an t-arracht, é ag tuirlingt go cúramach den ghluaisrothar.
‘Sirius óg Black a thug tamall di dom. Tá sé liom, a dhuine uasail.’
‘Ní raibh deacracht ar bith agat?’
‘Ní raibh, a Ollaimh. Scriosadh an teach nach mór, ach d’éirigh liom é a thabhairt amach sula dtiocfadh na Mugail ag ruatharach thart.
Thit a chodladh air agus muid os cionn Bhriostó.’
Chrom Dumbledore agus an tOllamh McGonagall anuas os cionn an bhurla pluideanna.
Cuachta istigh, é le feiceáil ar éigean, bhí tachrán gasúir, agus é ina shuan codlata.
Faoin nglib de ghruaig chiardhubh ar a éadan ba léir dóibh mar a bheadh gearradh aisteach ann, ar dhéanamh splanc thintrí.
‘An é sin an ball — ?’ arsa an tOllamh McGonagall i gcogar.
‘Is é,’ arsa Dumbledore.
‘Beidh an comhartha sin air lena shaol.’
‘Nach bhféadfása rud éigin a dhéanamh faoi, a Dumbledore?’
‘Dá bhféadfainn féin, ní dhéanfainn.
Is mór an áis iad na comharthaí ar uairibh.
Tá ceann acu os cionn na glúine clé orm féin, agus is léarscáil chruinn cheart é den London Underground.
Bhuel, taispeáin anseo dom é, a Hagrid. Is fearr dúinn an gnó seo a chur dínn.’
Thóg Dumbledore Harry ina bhaclainn agus thiontaigh i dtreo an tí.
‘Ar . . . ar . . . mhiste . . . ar . . . mhiste dom slán a rá leis, le do mhórthoil?’ arsa Hagrid.
Chrom sé a chloigeann mór mosach anuas ar Harry agus thug smailleac de phóg dó, agus ba í sin féin an phóg gharbh, choilg-neach.
Ansin, i dtobainne, chuir sé glam as mar a bheadh madra i bpian.
‘Fuist!’ arsa an tOllamh McGonagall os íseal, ‘nó dúiseoidh tú na Mugail.’
‘M-mo . . . m-mo leithscéal,’ arsa Hagrid de shnag, agus tharraing sé amach brat mór de chiarsúr ballach agus mhúch a aghaidh ann.
‘Ach tá . . . tá léan go deo air seo — Lily agus James imithe den saol - agus Harry beag bocht imithe a chónaí le scata Mugal -’
‘Sea, sea, is bocht an scéal é go deimhin, ach coinnigh srian ort féin, a Hagrid, nó tiocfar orainn,’ arsa an tOllamh McGonagall i gcogar agus í ag cuimilt boise go cineál faiteach de sciathán Hagrid fad a bhí Dumbledore ag dul de thruslóg thar bhalla íseal an ghairdín agus ag siúl ar aghaidh go dtí an doras mór.
Leag sé Harry go cúram-ach ar an tairseach, bhain litir as faoina chlóca, d’fhill í isteach sna pluideanna a bhí thart ar Harry agus tháinig ar ais chuig an mbeirt eile.
Sheas an triúr acu tamall ag breathnú ar an mburla beag; bhí Hagrid ag cur croití dá ghuaillí, bhí na súile ag teannadh ar an Ollamh McGonagall, agus bhí smúit éigin tagtha ar an loinnir úd i súile Dumbledore.
‘Bhuel,’ arsa Dumbledore faoi dheireadh, ‘sin sin.
Tá ár gcuid oibre anseo déanta.
Tá sé chomh maith againn bheith ag imeacht i gceann na cuideachta.’
‘Go díreach,’ arsa Hagrid de ghlór an-mhúchta.
‘B’fhearr domsa an rothar seo a thabhairt ar ais.
Oíche mhaith agat, a Ollaimh McGonagall . . . agus ag d’onóirse, a Ollaimh Dumbledore.’
Thriomaigh Hagrid a shúile le muinchille a sheaicéid agus chuaigh de léim i ndiallait an ghluaisrothair agus dhúisigh an t-inneall de lasc; d’éirigh an rothar go torannach san aer agus d’imigh as faoi dhorchadas na hoíche.
‘Feicfidh mé arís gan mhoill thú, a Ollaimh McGonagall,’ arsa Dumbledore, le claonadh beag dá cheann.
Níor thug an tOllamh de fhreagra air ach a srón a shéideadh.
Thiontaigh Dumbledore uaithi agus shiúil leis síos an tsráid.
Stad sé ar an gcoirnéal agus bhain amach an Cuir-Astóir airgid.
Lasc sé aon uair amháin é agus b’iúd an dá lasair déag ag scinneadh tríd an aer agus ar ais sna lampaí sráide. Agus faoin solas buí a scaoileadh go tobann ar fud Privet Drive chonaic sé cat riabhach ag éalú thart an coirnéal ag ceann uachtarach na sráide.
Ba léir dó ar éigean an burla pluideanna ar thairseach uimhir a ceathair.
‘Ádh mór, a Harry,’ ar seisean go híseal.
Thiontaigh sé ar a sháil agus le luascadh dá chlóca bhí sé ar shiúl.
Rith seordán beag gaoithe trí fhálta deasa siosctha Privet Drive, a bhí ina luí go suaimhneach faoin spéir dhubh; an áit dheireanach, ba dhóigh leat, a dtitfeadh dada úr ná iontach amach.
D’iompaigh Harry Potter ina chuid pluideanna gan dúiseacht.
Dhún láimhín bheag amháin leis thart ar an litir a bhí in aice leis, ach chodail sé leis gan a fhios aige gur dhuine ar leith é, gan a fhios aige go raibh gáir mhór leis, gan a fhios aige go mbeadh sé ag dúiseacht faoi cheann cúpla uair an chloig nuair a ligfeadh Mrs Dursley scread aisti ar oscailt an dorais di leis na buidéil bhainne a chur amach, gan a fhios aige ach chomh beag go mbeadh air an chéad chúpla seachtain eile a thabhairt agus a chol ceathair Dudley ag cur péac ann agus ag baint liomóg as . . . ná níorbh eol dó go raibh daoine ar fud na tíre an uair sin féin ag cruinniú le chéile faoi choim agus ag ardú na ngloiní agus ag rá os íseal:
‘Seo sláinte Harry Potter - an gasúr a tháinig slán!’